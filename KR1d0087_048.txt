# -*- mode: mandoku-view; -*-
#+TITLE: 五禮通考
#+DATE: 2015-08-24 22:12:00.235852
#+PROPERTY: ID KR1d0087
#+PROPERTY: BASEEDITION WYG    
#+PROPERTY: JUAN 卷三十八
<pb:KR1d0087_WYG_048-1a>¶
欽定四庫全書¶
　五禮通考卷三十八¶
　　　　　　　　　　　刑部尚書秦蕙田撰¶
　　吉禮¶
　　　方丘祭地¶
文獻通考秦始皇帝即位三年祠八神二曰地主祠泰¶
山梁父葢天好隂祠之必於髙山之下山之上命曰畤¶
地貴陽祭之必於澤中圜丘云¶
<pb:KR1d0087_WYG_048-1b>¶
漢書髙祖本紀二年六月令祠官祀天地四方上帝山¶
川以時祀之　六年詔御史令長安置祠祀官女巫其¶
梁巫祠天地¶
文獻通考漢文帝初祭地于渭陽以髙帝配¶
漢書武帝本紀元鼎四年冬十月行幸雍自夏陽東幸¶
汾隂十一月甲子立后土祠于汾隂脽上禮畢行幸滎¶
陽還至洛陽詔曰祭地冀州瞻望河洛廵省豫州觀于¶
周室邈而無祀詢問耆老乃得孽子嘉其封嘉為周子¶
<pb:KR1d0087_WYG_048-2a>¶
南君以奉周祀¶
郊祀志天子郊雍曰今上帝朕親郊而后土無祀則禮¶
不答也有司與太史令談祠官寛舒議天地牲角繭栗¶
今陛下親祠后土后土宜于澤中圜丘為五壇壇一黄¶
犢牢具已祠盡瘞而從祠衣上黄(侍祠之人/着黄衣)於是天子¶
東幸汾陰汾陽男子公孫滂洋等見汾旁有光如絳上¶
遂立后土祠於汾陰脽上如寛舒等議上親望拜如上¶
帝禮¶
<pb:KR1d0087_WYG_048-2b>¶
　漢舊儀漢法三嵗一祭地于河東汾陰后土宫以夏¶
　至日祭地地神出祭五帝于雍畤又曰祭地河東汾¶
　陰后土宫宫曲入河古之祭地澤中方丘也禮儀如¶
　祭天名泰一曰丘¶
武帝本紀元鼎五年冬十一月祭后土¶
元封四年春三月祠后土詔曰朕躬祭后土地祗見光¶
集于靈壇一夜三燭其赦汾陰死罪以下　六年春三¶
月行幸河東祠后土詔曰朕禮首山昆田出珍物化或¶
<pb:KR1d0087_WYG_048-3a>¶
爲黄金祭后土神光三燭其赦汾陰殊死以下賜天下¶
貧民布帛人一匹¶
太初元年十二月䄠髙里祠后土　二年春三月行幸¶
河東祠后土令天下大酺五日夏四月詔曰朕用事介¶
山祭后土皆有光應其赦汾陰安邑殊死以下¶
天漢元年春三月行幸河東祠后土¶
　　　　蕙田案漢郊祀歌有祀后土樂章見圜丘門¶
宣帝本紀神爵元年三月行幸河東祠后土¶
<pb:KR1d0087_WYG_048-3b>¶
五鳳三年春三月幸河東祠后土詔赦天下¶
元帝本紀初元四年春三月幸河東祠后土赦汾陰徒¶
賜民爵一級¶
永光五年三月幸河東祠后土¶
建昭二年春三月行幸河東祠后土¶
成帝本紀建始元年作長安南北郊罷汾陰后土祠¶
二年三月辛丑上始祠后土于北郊¶
永始三年冬十月皇太后詔復汾陰后土祠　四年三¶
<pb:KR1d0087_WYG_048-4a>¶
月行幸河東祠后土賜吏民¶
元延二年三月行幸河東祠后土　四年三月行幸河¶
東祠后土¶
綏和元年三月行幸河東祠后土　二年皇太后詔復¶
長安南北郊¶
哀帝即位寝疾復甘泉泰畤汾陰后土祠¶
文獻通考平帝時王莽奏罷甘泉泰畤復長安南北郊¶
又奏以天地合祭以孟春正月上辛若丁天子親合祀¶
<pb:KR1d0087_WYG_048-4b>¶
天地於南郊以髙帝髙后配夏日至使有司奉祭北郊¶
以髙后配議稱墬祗曰后土與中央黄靈同又兆北郊¶
未有尊稱宜令墬祗稱皇墬后祗兆曰廣畤奏可¶
後漢書祭祀志建武元年爲壇祭告天地未以祖配天¶
地共犢¶
文獻通考建武二年正月郊别祀地祗位南面西上髙¶
皇后配西面北上皆在壇上地理羣神從食皆在壇下¶
如元始故事(岳瀆位見/山川門)地祗髙皇后用犢各一頭五岳¶
<pb:KR1d0087_WYG_048-5a>¶
共牛一頭海四瀆共牛一頭羣神共二頭奏樂亦如南¶
郊既送神瘞俎實于壇北¶
　黄圖載元始儀后土壇方五丈六尺茅營去壇十歩¶
　外土營方二百歩限之其五零壇土茅營如上帝五¶
　神去營歩數神道四通廣各十歩宫内道廣各二丈¶
　有闕　爲周道后土宫外徑九歩營岱宗西門之外¶
　河北門之外海東門之外徑各六十歩壇方二丈髙¶
　二尺　爲周道前望之外徑六歩列望亞前望道外¶
<pb:KR1d0087_WYG_048-5b>¶
　三十六歩壇廣一丈五尺髙一尺五寸　爲周道列¶
　望之外徑六歩卿望亞列望道外徑三十五歩壇廣¶
　一丈髙一尺　爲周道卿望之外徑六歩大夫望亞¶
　卿望道之外徑十九歩壇廣八尺髙八寸　爲周道¶
　大夫望之外徑九歩士望亞大夫望道外徑十二歩¶
　壇廣六尺髙六寸　爲周道士望之外徑六歩凡地¶
　宗后土宫壇營方二里周八里營再重道四通　常¶
　以嵗之孟春正月親郊祭天南郊以地配天地位皆¶
<pb:KR1d0087_WYG_048-6a>¶
　南向同席地差在東共牢而食夏至使有司奉祭地¶
　祗於北郊髙皇后配¶
後漢書世祖本紀建武十八年三月壬午幸蒲坂祀后¶
土¶
　漢官儀祭地于河東汾陰后土宫宫曲入河古之祭¶
　地澤中方丘也以夏至日祭其禮儀如祭天蒲坂縣¶
　屬河東郡后土祠在今蒲州汾陰縣北¶
中元元年十月甲申使司空告祠髙廟曰吕太后不宜¶
<pb:KR1d0087_WYG_048-6b>¶
配食髙廟同祧至尊薄太后母徳仁慈其上薄太后尊¶
號曰髙皇后配食地祗遷吕太后廟主於園是嵗初起¶
北郊¶
祭祀志中元元年初營北郊遷吕太后於園上薄太后¶
尊號曰髙皇后當配地郊髙廟北郊在雒陽城北四里¶
爲方壇四陛¶
世祖本紀中元二年春正月初立北郊祀后土¶
祭祀志三十三年正月辛未郊别祀地祗位南面西上¶
<pb:KR1d0087_WYG_048-7a>¶
髙皇后配西面北上皆在壇上地理羣神從食壇下如¶
元始中故事¶
　漢官儀北郊壇在城西北角去城一里所謂方壇四¶
　陛但存壇祠舍而已其鼓吹樂及舞人御帳皆從南¶
　郊之具地祗位南面西上髙皇后配西面皆在壇上¶
　地理羣神從食壇下南郊焚犢北郊埋犢¶
禮儀志凡齋天地七日大喪地以下皆百日後乃齋如¶
故事¶
<pb:KR1d0087_WYG_048-7b>¶
　　　　　　　　　　右秦漢祭地¶
宋書禮志蜀漢先帝章武二年詔丞相諸葛亮營北郊¶
于成都¶
通典魏明帝景初元年詔祀方丘所祭曰皇皇后地以¶
舜妃伊氏配北郊所祭曰皇地之祗以武宣后配¶
　時髙堂隆上表云古來娥英姜姒盛徳之妃未聞配¶
　食于郊者也漢文初祭地祗于渭陽(西漢武帝時始/立汾陰后土祠)¶
　(孝文時無祭地/祗于渭陽事)以髙帝配孝武立后土宜依古典以¶
<pb:KR1d0087_WYG_048-8a>¶
　武皇配天地¶
　文獻通考馬氏曰案鄭康成分圜丘與南郊為二方¶
　澤與北郊為二而所祀天地亦各有二名曹魏郊祀¶
　遵用其說然鄭說祀天則有昊天有五帝而魏圜丘¶
　所祀曰皇皇帝天南郊所祀曰皇天之神鄭說祀地¶
　則有崑崙有神州而魏方澤所祀曰皇皇后地北郊¶
　所祀曰皇地之祗徃徃見靈威仰及崑崙等名不雅¶
　馴故有以易之然不知皇天之與天神后土之與地¶
<pb:KR1d0087_WYG_048-8b>¶
　祗果可分而為二乎可笑也¶
　　　　　　　　　　右蜀魏祭地¶
晉書禮志晉武帝泰始二年定郊祀地郊先后配是年¶
并圜方二丘于南北郊更修壇兆其二至之祀合于二¶
郊(時從有司議云/古者郊丘不異)十一月庚寅冬至帝親祠于南郊自¶
後方澤不别立¶
元帝泰興二年北郊未立地祗共在天郊¶
明帝太寧三年詔立北郊未及建而帝崩¶
<pb:KR1d0087_WYG_048-9a>¶
太寧三年七月始詔立北郊及成帝咸和八年正月追¶
述前㫖于覆舟山南立之地郊以五岳四望四海四瀆¶
五湖五帝之佐沂山嶽山白石山霍山醫無閭山蒋山松¶
江㑹稽山錢塘江先農凡四十四神也江南諸小山葢¶
江左所立猶如漢西京小水皆有祭秩也是月辛未祀¶
北郊始以宣穆張皇后配地魏氏故事非晉舊也¶
建元元年正月将北郊太常顧和表泰始中合二至之¶
禮于二郊北郊之月古無明文或以夏至或同用陽漢¶
<pb:KR1d0087_WYG_048-9b>¶
光武正月辛未始建北郊此則與南郊同月及中興草¶
創百度從簡合北郊於一丘憲章未備權用斯禮葢時¶
宜也至咸和中議别立北郊同用正月魏承後漢正月¶
祭天以配地時髙堂隆等以為禮祭天不以地配而稱¶
周禮三王之郊一用夏正於是從和議是月辛巳北郊¶
帝親奉¶
　　　　蕙田案髙堂隆稱祭天不以地配是矣所稱¶
　　　　三王之郊一用夏正仍用鄭氏緯書之說非¶
<pb:KR1d0087_WYG_048-10a>¶
　　　　周禮也¶
晉書樂志地郊饗神歌　整泰折竢皇祗衆神感群靈¶
　儀陰祀設吉禮施夜将極時未移祗之體無形象潛¶
　泰幽洞忽荒祗之出薆若有靈無逺天下母祗之來¶
　遺光景照若存終㝠㝠祗之至舉欣欣舞象徳歌成¶
　文祗之坐同歡豫澤雨施化雲布樂八變聲教敷物¶
　咸亨祗是娯齊既潔侍者肅玉觴進咸穆穆饗嘉慶¶
　歆徳馨祚有晉暨羣生溢九壤格天庭保萬夀延億¶
<pb:KR1d0087_WYG_048-10b>¶
　齡¶
　　　　　　　　　　右晉祭地¶
宋書禮志宋武帝永初二年親祀南北郊¶
少帝本紀永初三年九月司空羡之尚書令亮等奏髙¶
祖武皇帝宜配天郊至於地祗之配雖禮無明文先代¶
舊章毎所因循魏晉故典足為前式謂武敬皇后宜配¶
北郊明年孟春有事於二郊請宣攝内外詳依舊典詔¶
可¶
<pb:KR1d0087_WYG_048-11a>¶
通典孝武帝大明三年移北郊于鍾山北道西與南郊¶
相對後還舊處¶
　初晉始置於覆舟山南至於此移之廢帝以舊地吉¶
　祥復之¶
宋書禮志北郊齋夕牲進熟及乗輿百官到壇三獻悉¶
如南郊之禮惟事訖太祝令牲玉饌物詣塪置牲上訖¶
又以一牲覆其上治禮舉手曰可霾二十人俱時下土¶
填塪欲半博士仰白事畢帝出¶
<pb:KR1d0087_WYG_048-11b>¶
　　　　　　　　　　右宋祭地¶
南齊書禮志齊髙祖建元二年正月次辛祀北郊犧牲¶
之色因舊不改而無配詔可(用王/儉議)¶
武帝永明二年祠部郎中蔡履議漢東京禮儀志南郊¶
禮畢次北郊明堂太學博士王祐議正月上辛宜祭南¶
郊次辛有事明堂後辛饗祀北郊兼博士劉蔓議若依¶
漢書五供便應先祭北郊然後明堂則是地先天食所¶
未可也兼太常丞蔡仲熊議魏髙堂隆表九日南郊十¶
<pb:KR1d0087_WYG_048-12a>¶
日北郊十一日明堂十二日宗廟案隆此言是審於時¶
定制尚書陸澄議明堂用日宜依古在北郊後漢唯南¶
郊備大駕自北郊以下車駕十省其二尚書王儉議春¶
秋感精符云王者父天母地則北郊之祀應在明堂之¶
先漢魏北郊亦有親奉太常顧和秉議今宜親祀北郊¶
明年正月上辛祀昊天次辛瘞后土後辛祀明堂御並¶
親奉詔可¶
武帝本紀永明三年春二月辛丑車駕祀北郊¶
<pb:KR1d0087_WYG_048-12b>¶
齊書樂志北郊樂歌辭案周頌昊天有成命郊祀天地¶
也是則周漢以來祭天地皆同辭矣宋顔延之享地神¶
辭一篇餘與南郊同齊北郊羣臣入奏肅咸樂牲入奏¶
引牲薦豆毛血奏嘉薦皇帝入壇東門奏永至飲福酒¶
奏嘉胙還便殿奏休成辭並與南郊同迎送神昭夏登¶
歌異¶
　迎地神奏昭夏之樂　詔禮崇營敬享元畤靈正丹¶
　帷月肅紫墀展薦登華風縣凝鏘神惟戾止鬱葆遥¶
<pb:KR1d0087_WYG_048-13a>¶
　荘昭望嵗芬環游辰太穆哉尚禮横光秉藹¶
　皇帝升壇登歌　佇靈敬享禋肅彜文縣動聲儀薦¶
　絜牲芬陰祗以貺昭司式慶九服熙䖍六農祥正¶
　皇帝初獻奏地徳凱容之樂　繕方丘端國陰掩珪¶
　晷仰靈心詔原委遍丘林(八/句)禮獻物樂薦音(此下除/二十二)¶
　(句餘皆/顔辭)¶
　次奏昭徳凱容之樂　慶圖濬邈藴祥祕瑶俔天炳¶
　月嬪光紫霄邦化靈懋閫則風調儷徳方儀徽載以¶
<pb:KR1d0087_WYG_048-13b>¶
　昭¶
　送神奏昭夏之樂　薦神升享序楙掩玉俎停金奏¶
　寳斾轉旒駕旋溢素景鬱紫躔靈心顧留宸睠洽外¶
　瀛瑞中縣¶
　瘞埋奏𨽻幽之樂　后皇嘉慶定祗元畤承帝休圖¶
　祗敷靈祉篚羃周序軒朱凝㑹牲幣芬壇精明佇葢¶
　調川瑞昌警岳祥泰¶
　　　　　　　　　　右齊祭地¶
<pb:KR1d0087_WYG_048-14a>¶
隋書禮儀志梁武帝制北郊為方壇於北郊上方十丈¶
下方十二丈髙一丈四面各有陛其外為壝再重與南¶
郊間嵗正月上辛以一特牛祀后土之神於其上以徳¶
后配禮以黄琮制幣五官之神先農五岳沂山嶽山白¶
石山霍山無閭山蒋山四海四瀆松江㑹稽山錢塘江¶
四望皆從祀太史設埋次於壬地焉¶
通典省除四望座(博士明山賓議北郊有岳鎮海瀆之/座而又有四望座疑重遂省四望座)¶
松江浙江五湖鍾山白石山並留之如故帝行一獻之¶
<pb:KR1d0087_WYG_048-14b>¶
禮¶
梁書武帝本紀天監四年何佟之云周禮地曰祗今地¶
不稱祗地攢宜題曰后地座又北郊用上和香以地於¶
人親宜加雜馥並從之¶
五年明山賓稱周以五月祭地殷以六月祭地夏以七¶
月祭地自頃代以來南北二郊同用夏正皆以始祖配¶
饗詔依議¶
隋書音樂志梁北郊迎神諴雅一曲三言　地徳普崑¶
<pb:KR1d0087_WYG_048-15a>¶
　丘峻揚羽翟鼓應朄出尊祗展誠信招海瀆羅岳鎮¶
　惟福祉咸昭晉¶
　送神諴雅一曲四言(詞同/南郊)¶
　皇帝初獻奏登歌二曲四言　方壇既塪地祗已岀¶
　盛典弗諐羣望咸秩乃升乃獻敬成禮卒靈降無兆¶
　神饗載謐允矣嘉祚其升如日　至哉坤元實惟厚¶
　載躬兹奠饗誠交顯晦或升或降摇珠動佩徳表成¶
　物慶流皇代純嘏不諐祺福是賚¶
<pb:KR1d0087_WYG_048-15b>¶
　　　　　　　　　　右梁祭地¶
通典陳武帝受禪亦以間嵗正月上辛用特牛一祀地¶
于北郊以皇妣昭后配¶
陳書髙祖本紀永定二年春正月乙巳輿駕親祀北郊¶
文帝本紀天嘉元年春正月辛未車駕親祀北郊　三¶
年春正月辛酉輿駕親祀北郊　五年春正月辛巳輿¶
駕親祀北郊¶
隋書禮儀志文帝天嘉中北郊改以徳皇帝配¶
<pb:KR1d0087_WYG_048-16a>¶
光大中以昭后配北郊¶
宣帝本紀太建三年春正月辛未親祀北郊　七年春¶
正月辛巳親祀北郊　九年春正月辛卯輿駕親祀北¶
郊¶
通典宣帝即位以郊壇卑下更増廣之(祠部郎中王元/規議舊壇上徑)¶
(廣九丈三尺請加七尺以則地義下徑廣十五丈取/三分益一髙丈五寸請加尺五寸取二倍漢家之數)¶
　　　　　　　　　　右陳祭地¶
魏書太祖本紀天興三年春正月癸亥有事於北郊分¶
<pb:KR1d0087_WYG_048-16b>¶
命諸官循行州郡觀民風俗察舉不法賜羣臣布帛各¶
有差¶
禮志天興三年正月癸亥瘞地于北郊以神元竇皇后¶
配五岳名山在中壝内四瀆大川於外壝内后土神元¶
后牲共用元牲一玉用兩珪幣用束帛五岳等用牛一¶
祭畢瘞牲體右於壇之北亥地從陰也乙丑赦京師畿¶
内五嵗刑以下其後夏至祭地于方澤用牲帛之屬與¶
二郊同¶
<pb:KR1d0087_WYG_048-17a>¶
髙祖本紀太和十三年五月庚戌車駕有事于方澤¶
十八年二月己丑行幸河陰規建方澤之所　二十年¶
五月丙戌初營方澤于河陰丁亥車駕有事于方澤¶
　　　　蕙田案北魏方丘歌辭見圜丘門¶
　　　　　　　　　　右北魏祭地¶
隋書禮儀志北齊方澤三年一祭謂之禘祀為壇在國¶
北郊廣輪四十尺髙四尺面各一陛其外為三壝相去¶
廣狹同圜丘壝外大營廣輪三百二十歩營壍廣一十¶
<pb:KR1d0087_WYG_048-17b>¶
二尺深一丈四面各通一門又為瘞坎於壇之壬地中¶
壝之外廣深一丈二尺以黄琮束帛夏至之日禘崑崙¶
皇地祗於其上以武明皇后配其神州之神社稷岱岳¶
沂鎮㑹稽鎮云云山亭亭山蒙山羽山澤山崧岳霍岳衡¶
鎮荆山内方山大别山敷淺原山桐柏山陪尾山華岳¶
泰岳鎮積石山龍門山江山岐山荆山嶓冢山壺口山¶
雷首山底柱山析城山王屋山西傾朱圉山鳥鼠同穴¶
山熊耳山敦物山蔡蒙山梁山㟭山武功山太白山恒¶
<pb:KR1d0087_WYG_048-18a>¶
岳醫無閭山鎮陰山白登山碣石山太行山狼山封龍¶
山漳山宣務山閼山方山苟山狹龍山淮水東海泗水¶
沂水淄水濰水江水南海漢水榖水洛水伊水漾水沔¶
水河水西海黒水澇水渭水涇水鄷水濟水北海松水¶
京水桑乾水漳水呼沲水衛水洹水延水並從祀其神¶
州位在青陛之北甲寅地社位赤陛之西未地稷位白¶
陛之南庚地自餘並内壝之内内向各如其方合用牲¶
十二儀同圜丘其後諸儒定禮北郊嵗一祀皆以正月¶
<pb:KR1d0087_WYG_048-18b>¶
上辛¶
北齊書武成帝本紀河清二年春正月丁丑以武明皇¶
后配祭北郊¶
隋書禮儀志後齊北郊為壇如南郊壇為瘞坎如方澤¶
坎祀神州神於其上以武明皇后配禮用兩圭有邸各¶
用黄牲一儀瘞如北郊¶
　　　　　　　　　　右北齊祭地¶
周書孝閔帝本紀元年春正月辛丑即皇帝位癸卯祀¶
<pb:KR1d0087_WYG_048-19a>¶
方丘¶
明帝本紀元年九月甲子即天王位冬十月丙戌祠方丘¶
武帝本紀保定元年春正月壬子祀方丘¶
天和二年春正月丁亥初立郊丘壇壝制度¶
隋書禮儀志周方丘在國陰六里之郊丘一成八方下¶
崇一丈方六丈八尺上崇五尺方四丈方一階尺一級¶
其壝八面徑百二十歩内壝半之　神州之壇崇一丈¶
方四丈在北郊方丘之右其壝如方丘　北郊方丘以¶
<pb:KR1d0087_WYG_048-19b>¶
神農配后地之祗神州則以獻后莫那配焉　用牲祭¶
皇地祗以其方色¶
　通典莫那周明帝之逺祖自隂山南徙始居遼西¶
周書武帝本紀建德六年夏五月己丑祀方丘¶
宣帝本紀宣政元年六月皇太子即皇帝位秋七月戊¶
申祀方丘¶
　　　　　　　　　　右周祭地¶
隋書禮儀志高祖受命議定祀典為方丘於宫城之北¶
<pb:KR1d0087_WYG_048-20a>¶
十四里丘再成成髙五尺下成方十丈上成方五丈夏¶
至之日祭皇地祗於其上以太祖配神州迎州冀州戎¶
州拾州柱州營州咸州揚州其九州山海川林澤丘陵¶
墳衍原隰並皆從祀地祗及配帝在壇上用黄犢二神¶
州九州神座於第二等八陛之間神州東南方迎州南¶
方冀州戎州西南方拾州西方柱州西北方營州北方¶
咸州東北方揚州東方各用方色犢一九州山海以下¶
各依方面八陛之間其冀州山林川澤丘陵墳衍於壇¶
<pb:KR1d0087_WYG_048-20b>¶
之南少西加羊豕各九北郊孟冬祭神州之神以太祖¶
武元皇帝配牲用犢二¶
髙祖本紀開皇三年夏五月辛酉有事於方澤¶
禮儀志煬帝大業元年孟冬祀神州改以髙祖文帝配¶
文獻通考北齊後周隋北郊迎送神等歌詞同南郊¶
隋書音樂志方丘歌辭四首¶
　迎神奏昭夏辭　柔功暢陰徳昭陳瘞典盛元郊篚¶
　羃清膋鬯馥皇情䖍具寮肅笙頌合鼓鼗㑹出桂旗¶
<pb:KR1d0087_WYG_048-21a>¶
　屯孔葢敬如在肅有承神胥樂慶福膺¶
　奠玉帛登歌　道惟生育器乃包藏報功稱範殷薦¶
　有常六瑚已饋五齊流香貴誠尚質敬洽義彰神祚¶
　惟永帝業増昌¶
　皇地祗歌辭奏諴夏辭　厚載垂徳崑丘主神陰壇¶
　吉禮北至良辰鑒水呈絜牲栗表純樽壺夕視幣玉¶
　朝陳羣望咸秩精靈畢臻祚流于國祉被于人¶
　送神歌辭奏昭夏辭　奠既徹獻己周竦靈駕逝逺¶
<pb:KR1d0087_WYG_048-21b>¶
　遊洞四極帀九縣慶方流社恒遍埋玉氣掩牲芬晰¶
　神理顯國文¶
方澤歌辭¶
　降神奏昭夏　報功陰澤展禮元郊平宗鎮瑞方鼎¶
　升庖調歌絲竹縮酒江茅聲舒鐘鼓器質陶匏列耀¶
　秀華凝芳都荔川澤茂祉丘陵容衛雲飾山罍蘭浮¶
　汎齊日至之禮歆兹大祭¶
　奠玉奏昭夏　曰若厚載欽明方澤敢以敬恭陳之¶
<pb:KR1d0087_WYG_048-22a>¶
　玉帛徳包含養功藏靈迹斯箱既千子孫則百¶
　初獻奏登歌辭(舞辭同/圜丘)質明孝敬求陰順陽壇有四¶
　陛琮為八方牲牷蕩滌蕭合馨香和鑾戾止振鷺來¶
　翔威儀簡簡鐘鼓喤喤聲和孤竹韻入空桑封中雲¶
　氣坎上神光下元之主功深葢藏¶
　望坎位奏皇夏　司筵撤席掌禮移次廻顧封壇恭¶
　臨坎位瘞玉埋俎藏芬歛氣是曰就幽成斯地意¶
　　　　　　　　　　右隋祭地¶
<pb:KR1d0087_WYG_048-22b>¶
舊唐書禮儀志武徳初定令毎嵗夏至祭皇地祗于方¶
丘亦以景帝配其壇在宫城之北十四里壇制再成下¶
成方十丈上成五丈毎祀則地祗及配帝設位于壇上¶
神州及五嶽四鎮四瀆四海五方山林川澤丘陵墳衍¶
原隰並皆從祀神州在壇之第二等五嶽以下三十七¶
座在壇下外壝之内丘陵等三十座在壝外其牲地祗¶
及配帝用犢三神州用黝犢一嶽鎮以下加羊豕各五¶
　孟冬祭神州于北郊景帝配牲用黝犢二¶
<pb:KR1d0087_WYG_048-23a>¶
　　　　蕙田案夏至祭方丘至唐乃合於禮然神州¶
　　　　之祭尚仍襲鄭注之謬也¶
通典太宗貞觀時奉髙祖配地郊¶
　中書令房𤣥齡與禮官議以為禮有益於人則祀之¶
　神州者國之所托餘八州則又不相及近代通祭九¶
　州今除餘州等八座唯祭皇地祗及神州以正祀典¶
舊唐書音樂志夏至祭皇地祗于方丘樂章八首(貞觀/中禇)¶
(亮等/作)¶
<pb:KR1d0087_WYG_048-23b>¶
　迎神用豫和　萬物資以化交泰屬昇平易從業惟¶
　簡得一道斯寧具儀光玉帛送舞變咸英黍稷良非¶
　貴明徳信惟馨¶
　皇帝行用太和(詞同冬/至圜丘)¶
　登歌奠玉帛用肅和　至矣坤徳皇哉地祗開元統¶
　紐合大承規九宫肅列六典相儀永言配命長保無¶
　虧¶
　迎俎用雍和　柔而能方直而能敬厚徳以載大亨¶
<pb:KR1d0087_WYG_048-24a>¶
　以正有滌斯牲布聲斯盛介兹景福祚我休慶¶
　皇帝酌獻飲福用夀和(詞同冬/至圜丘)¶
　送文舞出迎武舞入用舒和　玉幣牲牷分薦享羽¶
　旄干戚遞成容一徳惟寧兩儀泰三才保合四時邕¶
　武舞用凱安(詞同冬/至圜丘)¶
　送神用順和　陰祗叶贊厚載方貞牲幣具舉簫管¶
　備成其豐惟肅其徳惟明神之聽矣式鑒䖍誠¶
祭神州樂章二首(太樂舊有此/詞不詳所起)¶
<pb:KR1d0087_WYG_048-24b>¶
　迎神　黄輿厚載赤寰歸徳含育九區保安萬國誠¶
　敬不怠禋祀有則樂以迎神其儀不忒¶
　送神　神州陰祀洪恩廣濟草樹霑和飛沉沐恵禮¶
　修鼎俎奠歆瑶幣送樂有章靈軒其逝¶
祭神州于北郊樂八章(貞觀中/禇亮作)¶
　迎神用順和(詞同夏/至方丘)皇帝行用太和(詞同冬/至圜丘)¶
　登歌奠玉帛用肅和　大矣坤儀至哉神縣包含日¶
　域牢籠月竁露潔三清風調六變皇祗届止式歆恭¶
<pb:KR1d0087_WYG_048-25a>¶
　薦¶
　迎俎用雍和　泰折嚴享陰郊展敬禮以導神樂以¶
　和性黝牲在列黄琮俯暎九土既平萬邦貽慶¶
　皇帝酌獻飲福用夀和(詞同冬/至圜丘)¶
　送文舞出迎武舞入用舒和　神道降祥和庶品靈¶
　心載徳厚羣生水土既調三極泰文武畢備九區平¶
　武舞用凱安(詞同冬/至圜丘)　送神用順和(詞同冬/至圜丘)¶
髙宗永徽中廢神州之祀¶
<pb:KR1d0087_WYG_048-25b>¶
　禮部尚書許敬宗議方丘在祭地之外别有神州謂¶
　之北郊分地為二既無典據理又不通請合於一祀¶
　以符古義仍並循附式令永垂後則可之¶
　唐書蕭徳言傳方丘既祭地又祭神州北郊皆不載¶
　經請止一祠詔曰可¶
　　　　蕙田案鄭氏神州之謬至是乃破¶
文獻通考乾封初詔依舊祀神州皇地祗壇依舊于渭¶
水安置¶
<pb:KR1d0087_WYG_048-26a>¶
　奉常博士陸遵等議北郊之月古無明文漢光武正¶
　月辛未始建北郊東晉成帝咸和中議北郊用正月¶
　皆無指據武徳來禮令即用十月為是陰用事故于¶
　此時祭之請依舊十月致祭從之¶
　　　　蕙田案是時圜丘五方明堂感帝神州皆以¶
　　　　髙祖太宗並配則天垂拱元年郊丘諸祠以¶
　　　　髙祖太宗髙宗並配開元十一年以髙祖配¶
　　　　而罷三祖並配至二十年蕭嵩等定禮而祖¶
<pb:KR1d0087_WYG_048-26b>¶
　　　　宗之配始定不復改矣¶
　武后天册萬嵗元年親享南郊合祭天地¶
睿宗景雲三年将祀南郊有司請設皇地祗位¶
　　　　蕙田案賈曾表議詳見圜丘條下¶
唐書睿宗本紀先天元年夏五月戊寅有事于北郊辛¶
巳大赦改元曰延和賜内外官陪禮者勲一轉民酺五¶
日¶
舊唐書音樂志睿宗太極元年祭皇地祗于方丘樂章¶
<pb:KR1d0087_WYG_048-27a>¶
八首(不詳/撰者)¶
　迎神用順和(黄鍾宫三變太簇角一變/姑洗徴一變南吕羽一變)　坤厚載物¶
　徳柔垂祉九域咸雍四溟為紀敬因良節䖍修陰祀¶
　廣樂式張靈其降止¶
　金奏(新加太/簇宫)　坤元至徳品物資生神凝博厚道叶¶
　髙明列鎮五嶽環流四瀛于何不載萬寳斯成¶
　皇帝行用太和(詞同貞觀冬至/圜丘黄鍾宫)　登歌奠玉帛用肅¶
　和(詞同貞觀太廟肅/和應鍾均之夷則)　迎俎及酌獻用雍和(詞同貞/觀太廟)¶
<pb:KR1d0087_WYG_048-27b>¶
　(雍/和)　送文舞出迎武舞入用舒和(詞同皇帝朝/羣臣舒和)　武¶
　舞用凱安(詞同貞觀/冬至圜丘)　送神用順和(林鍾/宫)　樂備金¶
　石禮光樽俎大享爰終洪休是舉雨零感節雲飛應¶
　序應紱載辭皇靈具舉¶
唐書𤣥宗本紀開元十一年二月壬子如汾陰祀后土¶
文獻通考開元十一年上将還西京便幸并州兵部尚¶
書張說進言曰陛下今因行幸路由河東有漢武后土¶
之祀此禮久闕歴代莫能行之願陛下紹斯墜典以為¶
<pb:KR1d0087_WYG_048-28a>¶
三農祈榖此誠萬姓之福至十二年二月二十二日祠¶
后土于汾陰脽上太史奏榮光出河休氣四塞祥風繞¶
壇日揚其光(初有司奏修壇掘地獲古銅鼎二其大者/容四升小者容一升色皆青又獲古甎長)¶
(九寸有篆書千秋萬嵗字及長樂未央字又有赤兎見/于壇側舊祠堂為婦人素像則天時移河西梁山神素)¶
(像就祠中配焉至十一年有司遷梁山神像于祠外之/别室焉兼以中書令張嘉貞為壇塲使将作少監張景)¶
(為壇塲副使張/說為禮儀使)¶
舊唐書𤣥宗本紀開元二十年九月乙巳中書令蕭嵩¶
等奏上開元新禮十一月庚申祀后土于脽上大赦天¶
<pb:KR1d0087_WYG_048-28b>¶
下¶
唐書𤣥宗本紀開元二十年十一月庚申如汾陰祠后¶
土¶
文獻通考開元二十年車駕欲幸太原中書令蕭嵩上¶
言云十一年親祠后土為蒼生祈榖自是神明昭祐累¶
年豐登有祈必報禮之大者且漢武親祠脽上前後數¶
四伏請准舊事至后土行報賽之禮上從之至十一月¶
二十一日祀后土于脽上其文曰恭唯坤元道昭品物¶
<pb:KR1d0087_WYG_048-29a>¶
廣大茂育暢於生成庶憑休和恵及黎獻博厚之位粤¶
在汾陰肅恭時廵用昭舊典敬以琮幣犧牲粢盛庶品¶
備兹瘞禮式展誠慤睿宗皇帝配神作主禮畢令所司¶
刋石於祠所(上自/為文)¶
舊唐書音樂志𤣥宗開元十一年祭皇地祗于汾陰樂¶
章十一首¶
　迎神用順和林鍾宫(以下各再變復黄/門侍郎韓思  作)　太樂和暢¶
　殷薦明神一降通感八變必臻有求斯應無徳不親¶
<pb:KR1d0087_WYG_048-29b>¶
　降靈載止休徴萬人　太蔟角(中書侍郎/盧從愿作)　坤元載¶
　物陽樂發生播殖資始品彚咸亨列俎棊布方壇砥¶
　平神歆禋祀后徳惟明　姑洗徴(司勲郎中/劉晁作)　大君¶
　出震有事郊禋齋式既肅馨香畢陳樂和禮備候暖¶
　風春恭惟降福實賴明神　南吕羽(禮部侍郎/韓休作)　於¶
　穆濬哲維清緝熙肅事昭配永言孝思滌濯靜嘉馨¶
　香在兹神之聽之用受福釐¶
　皇帝行用太和黄鍾宫(吏部尚書/王晙作)　於穆聖皇六葉¶
<pb:KR1d0087_WYG_048-30a>¶
　重光太原刻頌后土疏揚寳鼎陳符歊雲降祥禮樂¶
　備矣降福穣穣¶
　登歌奠玉帛用肅和蕤賓均之夾鍾羽(刑部侍郎/崔元暐作)¶
　聿修嚴配展事禋宗祥符寳鼎禮備黄琮祝詞以信¶
　明徳惟聰介兹景福永永無窮¶
　迎俎用雍和黄鍾均之南吕羽(徐州刺史/賈曽作)　蠲我餴¶
　饎潔我膋薌有豆孔碩為羞既臧至誠無昧精意惟¶
　芳神其醉止欣欣樂康¶
<pb:KR1d0087_WYG_048-30b>¶
　酌獻飲福用夀和黄鍾宫(禮部尚書/蘇頲作)　禮物斯備樂¶
　章乃陳誰其作主皇考聖真對越在天聖明佐神窅¶
　然汾上厚澤如春¶
　送文舞出迎武舞入用舒和太簇宫(太常少卿/何鸞作)　樂¶
　奏云闋禮章載䖍禋宗于地昭假于天惟馨薦矣既¶
　醉歆焉神之降福永永萬年¶
　武舞用凱安黄鍾均之林鍾徴(主爵郎中/蔣挺作)　維嵗之¶
　吉維辰之良聖君紱冕肅事壇場大禮已備大樂斯¶
<pb:KR1d0087_WYG_048-31a>¶
　張神其醉止降福無疆¶
　送神用順和(尚書右丞/源光裕作)　方丘既膳嘉享載謐齊敬¶
　畢誠陶匏貴質秀簠豐薦芳俎盈實永永福流其昇¶
　如日¶
舊唐書禮儀志開元二十年蕭嵩為中書令改撰新禮¶
祀地一嵗有二¶
開元禮祭地儀夏至日祭皇地祗于方丘壇上以髙祖¶
神堯皇帝配座(毎座籩豆各十二簠簋/篚俎各一百七十二座)祭神州地祗于¶
<pb:KR1d0087_WYG_048-31b>¶
壇第一等(籩豆各四/餘如上也)祭五岳四鎮四海四瀆五山五川¶
五林五澤五丘五陵五墳五衍五原五隰于内壝之外¶
各依方所(毎座籩豆各一簠簋俎/各一皆凖舊禮為定)立冬後祭神州地祗¶
于北郊以太宗文武聖皇帝配座(毎座籩豆各十二/簠簋篚俎各一也)¶
舊樂用姑洗三成准周禮云函鍾之均八變則地祗皆¶
降可得而禮鄭元云祭地有二一是大地崑崙為皇地¶
祗則宗伯黄琮所祭者二是帝王封域内之神州則兩¶
圭有邸所祭者國家後禮則不立神州之祀今依前禮¶
<pb:KR1d0087_WYG_048-32a>¶
爲定既曰地祗其樂合用函鍾之均八變¶
皇帝夏日至祭方丘儀(后土同孟冬祭神/州及攝事並附)¶
　　　　　齋戒¶
前祭七日戒誓皇帝服衮冕前祭二日太尉告髙祖神¶
堯皇帝廟如常告之儀(告以配/神作主)孟冬祭神州則告太宗¶
文武聖皇帝廟餘並如圜丘之儀¶
　　　　　陳設¶
前祭三日尚舍直長施大次于外壝東門之外道北南¶
<pb:KR1d0087_WYG_048-32b>¶
向(攝事衛尉設祭官公卿以下/次于東壝外道南北向西上)尚舍奉御鋪御座衛尉¶
設文武侍臣次於大次之後文官在左武官在右俱南¶
向設祭官次於東壝之外道南北向西上三師於南壝¶
之外道東諸王於三師之南俱西向北上文官九品以¶
上於祭官之東北向西上介公酅公於南壝之外道西¶
東向諸州使人東方南方於諸王東南西向西方北方¶
於介公酅公西南東向皆北上諸國之客東方南方於¶
諸州使人之南西向西方北方於諸州使人之南東向¶
<pb:KR1d0087_WYG_048-33a>¶
皆北上武官三品以下七品以上於西壝之外道南北¶
向東上(其褒聖侯於文官三品之下/攝事無御座以下至此儀)設陳饌幔於内壝¶
東門西門之外道北面南向(壇上及神州東方南方之/饌陳於東門外西向西方)¶
(北方之饌陳於西門外/東向神州無西門之饌)前祭二日太樂令設宫縣之樂¶
於壇南内壝之外樹靈鼓於北縣之内道之左右餘如¶
圜丘儀又為瘞塪於壇之壬地内壝之外方深取足容¶
物南出陛前祭一日奉禮設御位(攝事無/御位)於壇之東南¶
西向設望瘞位於壇西南當瘞塪北向設祭官公卿位¶
<pb:KR1d0087_WYG_048-33b>¶
於内壝東門之外道南分獻官於公卿之南執事者位¶
於其後毎等異位俱重行西向北上設御史位於壇上¶
正位於東南隅西向副位西南隅東向設奉禮位於樂¶
縣東北贊者二人在南差退俱西向北上設奉禮贊者¶
位於瘞塪西南東向南上設協律郎位於壇上南陛之¶
西東向設太樂令位於北縣之間當壇北向設從祭之¶
官三師位於縣南道東諸王位於三師之東俱北向西¶
上介公酅公位於道西北向東上文官從一品以下九¶
<pb:KR1d0087_WYG_048-34a>¶
品以上位於執事之南毎等異位重行西向武官三品¶
以下九品以上位於西方當文官毎等異位重行東向¶
皆北上諸州使人位東方南方於諸王東南重行北面¶
西上西方北方於介公酅公西南重行北面東上設諸¶
國客使位於内壝南門之外東方南方於諸州使人之¶
東毎國異位重行北面西上西方北方諸州使人之西¶
毎國異位重行北面東上(攝事無三師/以下至此儀)設門外位祭官¶
公卿以下皆於東壝之外道南毎等異位重行北面西¶
<pb:KR1d0087_WYG_048-34b>¶
上三師位於南壝之外道東諸王於三師之南俱西向¶
介公酅公於道西東向皆北上文官從一品以下九品¶
以上位於東壝之外祭官之南毎等異位重行北向西¶
上武官三品以下九品以上位於西壝之外道南毎等¶
異位重行北面東上諸州使人位東方南方於諸王東¶
南重行西面西方北方於介公酅公西南重行東面俱¶
北上設諸國客位東方南方於諸州使人之南毎國異¶
位重行西面西方北方於諸州使人之南毎國異位重¶
<pb:KR1d0087_WYG_048-35a>¶
行東面皆北上(攝事無三師/以下至此儀)牲牓於東壝之外當門西¶
向黄牲一居前又黄牲一在北少退𤣥牲一在南少退¶
後廪犧令位於牲西南祝史陪其後俱北向設諸太祝¶
位於牲東各當牲後祝史陪其後俱西向設太常卿省¶
牲位於牲前近北南向設皇地祗酒尊於壇之上下太¶
尊二著尊二犧尊二罍一在壇上東南隅北向象尊二¶
壺尊二山罍二在壇下皆於南陛之東北向俱西上設¶
配帝著尊二犧尊二象尊二罍一在壇上皆於皇地祗¶
<pb:KR1d0087_WYG_048-35b>¶
酒尊之東北向西上(孟冬北郊酒尊於神州/酒尊之東如夏至之儀)神州太尊¶
二在第一等毎方嶽鎮海瀆俱山尊二山川林澤俱蜃¶
尊二丘陵墳衍原隰俱概尊二凡尊各設於神座之左¶
而右向(神州以上之尊置於坫以下之尊俱藉以席皆/加勺羃設爵於尊下孟冬儀壇上之尊置於坫)¶
(壇下之尊/藉以席)設御洗及設玉幣之篚等並如圜丘儀(孟冬/祭同)¶
祭日未明五刻太史令郊社令各服其服帥其屬升設¶
皇地祗神座於壇上北方南向席以藳秸設髙祖神堯¶
皇帝神座(孟冬神州則設太宗/文武聖皇帝神座)於東方西向席以莞設¶
<pb:KR1d0087_WYG_048-36a>¶
神州地祗神座於第一等東南方席以藳秸又設岳鎮¶
海瀆以下之座於内壝之内各於其方皆有原隰丘陵¶
墳衍之座又設中岳以下之座於壇之西南俱内向自¶
神州以下六十八位席皆以莞設神位各於座首¶
　　　　　省牲器(如别/儀)¶
　　　　　鑾駕出宫服以衮冕餘如土辛圜丘儀(孟/冬)¶
　　　　　(北郊同/圜丘)¶
　　　　　奠玉帛¶
<pb:KR1d0087_WYG_048-36b>¶
祭日未明三刻諸祭官服其服郊社令良醖令各帥其¶
屬入實尊罍玉幣(凡六尊之次太尊為上實以泛齊著/尊次之實以醴齊犧尊次之實以盎)¶
(齊象尊次之實以醍齊壺尊次之實以沈齊山罍為下/實以三酒配帝著尊為上實以沈齊犧尊次之實以醴)¶
(齊象尊次之實以盎齊以上孟冬同神州太尊實以沈/齊五方岳鎮海瀆之山尊實以醍齊山川林澤之蜃尊)¶
(實以沈齊丘陵以下之散尊實以清酒𤣥酒各實於諸/齊之上尊禮神之玉皇地祗以黄琮其幣以黄配帝之)¶
(幣亦如之神州之玉以兩圭有邸其幣/以元孟冬同岳瀆以下之幣各從方色)太官令帥進饌¶
者入實饌及禮官就位御史太祝行掃除等並如圜丘¶
儀(孟冬/同)駕将至謁者贊引各引祭官從祭官客使等俱¶
<pb:KR1d0087_WYG_048-37a>¶
就門外位駕至大次門外廻輅南向将軍降立於輅左¶
侍中進當鑾駕前跪奏稱侍中臣某言請降輅跪俯伏¶
興還侍位五品以上從祭之官皆就壝外位(攝事無駕/至大次下)¶
(儀/)大樂令帥工人二舞次入就位文舞入陳於縣内武¶
舞立於縣南道西謁者引司空入行掃除訖出復位皇¶
帝停大次半刻頃謁者贊引各引祝官通事舍人分引¶
從祀羣官介公酅公諸方客使皆先入就位太常博士¶
引太常卿立於大次門外當門北向侍中版奏外辦皇¶
<pb:KR1d0087_WYG_048-37b>¶
帝服衮冕(孟冬神州/大裘而冕)出次華葢侍衛如常儀(侍中負寳/陪從如式)¶
博士引太常卿太常卿引皇帝至中壝門外殿中監進¶
大圭尚衣奉御又以鎮圭授殿中監皇帝搢大圭執鎮¶
圭華葢仗衛停於門外侍者從入謁者引禮部尚書太¶
常少卿陪從如常儀皇帝至版位太常卿請再拜及請¶
行事並如圜丘儀(攝事如圜/丘攝事儀)協律郎舉麾工鼓柷奏順¶
和之樂乃以林鍾為宫太蔟為角姑洗為徴南吕為羽¶
作文武之舞樂舞八成(林鍾太蔟姑洗/南吕皆再成)偃麾戞敔樂止¶
<pb:KR1d0087_WYG_048-38a>¶
太常卿前奏稱請再拜退復位皇帝再拜奉禮曰衆官¶
再拜在位者皆再拜皇帝奠玉幣及奏樂之節並如圜¶
丘(攝事則太尉奠/玉帛下倣此)登歌作肅和之樂以應鍾之均太常¶
卿引皇帝進北向跪奠於皇地祗(孟冬/神州)神座俯伏興及¶
奠配座並如圜丘儀(攝事同圜/丘攝事儀)¶
　　　　　進熟¶
皇帝既升奠玉幣太官令陳饌之儀如圜丘俎初入門¶
奏雍和之樂以太蔟之均(自後接神之/樂用太蔟)饌至陛樂止祝¶
<pb:KR1d0087_WYG_048-38b>¶
史俱進跪徹毛血之豆降自東陛以出(皇地祗之饌升/自南陛配帝之)¶
(饌升自東陛神州之饌升自/北陛孟冬神州升自南陛)諸太祝迎引於壇上各設¶
於神座前設訖謁者引司徒太官令帥進饌者降自東¶
陛以出司徒復位諸太祝還尊所又進設岳鎮以下之¶
饌相次而畢太常卿引皇帝詣罍洗樂作其盥洗酌獻¶
跪奠奏樂之儀並如圜丘(攝事如圜/丘攝事儀)太祝持版進於神¶
座之右東向跪讀祝文曰維某年嵗次月朔日子嗣天¶
子臣某(攝則云謹遣太/尉臣名下倣此)敢昭告於皇地祗乾道運行日¶
<pb:KR1d0087_WYG_048-39a>¶
躔北至景風應序離氣效時嘉承至和肅若舊典敬以¶
玉帛犧齊粢盛庶品備兹祗瘞式表誠慤髙祖神堯皇¶
帝配神作主尚享太祝俯伏興(孟冬神州云包含區夏/載植羣生溥被域中賴)¶
(兹厚徳式遵彜典揀此元辰敬以玉帛犧齊粢盛庶品/明獻厥誠備兹祗瘞皇祖太宗文武聖皇帝配神作主)¶
皇帝再拜(攝則太/尉再拜)初讀祝文訖樂作太祝進跪奠版於¶
神座興還尊所皇帝拜訖樂止太常卿引皇帝詣配帝¶
酒尊所執尊者舉冪侍中取爵於坫進皇帝受爵侍中¶
贊酌沈齊訖樂作太常卿引皇帝進髙祖神堯皇帝神¶
<pb:KR1d0087_WYG_048-39b>¶
座前東向跪奠爵俯伏興太常卿引皇帝少退東向立¶
樂止太祝持版進於神座之左北向跪讀祝文曰維某¶
年嵗次月朔日子孝孫開元神武皇帝臣某敢昭告於¶
髙祖神堯皇帝時唯夏至肅敬訓典用祗祭於皇地祗¶
唯髙祖徳叶二儀道兼三統禮膺光配敢率舊章(孟冬/云皇)¶
(曽祖太宗文武聖皇帝徳被乾坤/格于上下昭配之儀欽率舊章)謹以制帛犧齊粢盛¶
庶品肅雍明薦作主侑神尚享太祝俯伏興皇帝再拜¶
初讀祝文訖樂作太祝進奠版於神座興還尊所皇帝¶
<pb:KR1d0087_WYG_048-40a>¶
飲福受胙及亞獻終獻盥洗酌獻飲福並如圜丘儀(唯/皇)¶
(地祗太尉亞獻酌醍齊時武/舞作合六律六吕為異耳)初太尉将升獻謁者一人¶
引獻官詣罍洗盥匏爵訖升自己陛詣酒尊所執尊者¶
舉冪酌沈齊進奠於神州座前引降還本位謁者五人¶
次引獻官各詣罍洗盥洗訖各詣酒尊所俱酌醍齊訖¶
引獻官各進奠爵於諸方岳鎮海瀆首座餘皆祝史助¶
奠相次而畢引還本位又贊引五人各引獻官詣罍洗¶
盥洗詣酒尊所酌沈齊獻山川林澤如岳鎮之儀訖又¶
<pb:KR1d0087_WYG_048-40b>¶
引獻官詣罍洗盥洗訖詣酒尊所俱酌清酒獻丘陵以¶
下及齋郎助奠如上儀訖各引還本位武舞六成樂止¶
舞獻俱畢諸祝徹豆及賜胙皇帝再拜奏樂並如圜丘¶
儀太常卿前奏請就望瘞位太常卿引皇帝樂作皇帝¶
就望瘞位北向立樂止於羣官将拜上下諸祝各執篚¶
進神座前取玉帛齋郎以俎載神州以上牲體稷黍飯¶
爵酒各由其陛降壇北行當瘞塪西行諸太祝以玉幣¶
饌物置於塪諸祝又以岳鎮以下之禮幣及牲體皆從¶
<pb:KR1d0087_WYG_048-41a>¶
瘞奉禮曰可瘞塪東西廂各六人寘土半塪太常卿前¶
奏禮畢引皇帝還大次樂作從祀羣官諸方客使御史¶
以下出並如圜丘儀其祝版燔於齋所¶
　　　　　鑾駕還宫如圜丘儀¶
開元二十一年詔夏至日祀皇地祗于方丘以髙祖配¶
立冬祭神州于北郊以太宗配¶
天寳五年詔皇王之典聿修於百代郊祭之義允屬於¶
三靈聖人既因時以制宜王者亦緣情以革禮且尊莫¶
<pb:KR1d0087_WYG_048-41b>¶
大於天地禮莫崇於祖宗嚴配昭升豈宜異數今烝嘗¶
之獻既著於常式南北之郊未展於時享自今已後毎¶
載四時孟月先擇吉日祭昊天上帝其皇地祗合祭以¶
次日祭九宫壇皆令宰臣行禮奠祭務崇蠲潔稱朕意¶
焉¶
　　　　蕙田案唐𤣥宗定開元禮後天寳元年改合¶
　　　　祭天地於南郊終唐之世莫之或改故地祗¶
　　　　之祭闕焉詳見圜丘門¶
<pb:KR1d0087_WYG_048-42a>¶
　册府元龜代宗大歴十二年秋八月増修北郊壇齋¶
　宫二十五間¶
　唐文宗太和三年六月太常寺奏北郊祀皇地祗壇¶
　先闕齋宫請准祠列置一所可之¶
　　　　　　　　　　右唐祭地¶
　¶
　¶
　¶
<pb:KR1d0087_WYG_048-42b>¶
　¶
　¶
　¶
　¶
　¶
　¶
　¶
　五禮通考卷三十八¶
